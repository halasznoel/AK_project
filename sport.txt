Nehéz pontosan meghatározni, hogy a számtalan középkori változat közül melyik is a futball elődje. A labdasportok sokszor egymás mellett, keveredő szabályokkal jelentek meg az európai utcákon, így a rögbiszerű játéktól, a röplabdára emlékeztetőn át, egészen a lábtengóig minden variáció megtalálható volt.

Wolfgang Behringer focikutató szerint a futball ősének első középkori forrása az 1137-es évből, Angliából származik. A korabeli beszámoló nem túl vidám, leírása alapján egy fiatal fiú vesztette életét játék közben – ez pedig jól jellemzi a korai labdarúgás brutalitását.
A korszakban az igazi profik Angliában és Itáliában rúgták a bőrt, de Franciaországban és a német területeken is igen elterjedt volt a futball. A labdarúgás ősét sokszor napkeltétől napnyugtáig játszották, a pálya néha több kilométer hosszú volt – ilyenkor a város kapuiba kellett betalálni a pontszerzéshez.

A sportnak természetesen nem léteztek kőbevésett szabályai, egyet leszámítva: a szándékos gyilkosságot tiltották. Ennek ellenére előfordultak halálos balesetek, ezeket az érintett család tagjai általában igen zokon vették, így a tragédiát gyakran véres megtorlás követte.